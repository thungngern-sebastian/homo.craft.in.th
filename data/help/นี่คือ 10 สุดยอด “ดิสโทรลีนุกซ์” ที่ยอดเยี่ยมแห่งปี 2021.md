{"title":"\u0e19\u0e35\u0e48\u0e04\u0e37\u0e2d 10 \u0e2a\u0e38\u0e14\u0e22\u0e2d\u0e14 \u201c\u0e14\u0e34\u0e2a\u0e42\u0e17\u0e23\u0e25\u0e35\u0e19\u0e38\u0e01\u0e0b\u0e4c\u201d \u0e17\u0e35\u0e48\u0e22\u0e2d\u0e14\u0e40\u0e22\u0e35\u0e48\u0e22\u0e21\u0e41\u0e2b\u0e48\u0e07\u0e1b\u0e35 2021","icon":"fab fa-linux","date":"2021-09-06 02:38:25"}//START_HERE//ลีนุกซ์ถือเป็นหนึ่งในสามผู้นำหลักของระบบปฏิบัติการบนเครื่องพีซีร่วมกับวินโดวส์และแมค โดยลีนุกซ์ถูกมองว่าเป็นโอเอสที่ค่อนข้างพิเศษกว่าอีกสองตัวโดยเฉพาะในแง่ของความยืดหยุ่นและความสามารถในการปรับแต่ง

โดยมีหลายกลุ่มนำไปปรับแต่งเพิ่มเติมเพื่อประยุกต์ใช้หลากหลายวัตถุประสงค์ เนื่องจากส่วนแกนหลักของลีนุกซ์ที่เราเรียกกันว่า Core หรือ Kernel รวมไปถึงลีนุกซ์ที่ถูกปรับแต่งทั้งหลายส่วนใหญ่มักโหลดมาใช้ได้ฟรีไม่มีค่าใช้จ่าย

จุดนี้เองถือเป็นจุดขายสำคัญสำหรับโอเอสเจ้านี้เมื่อเทียบกับวินโดวส์และแมค ไม่ว่าคุณต้องการโอเอสสำหรับใช้งานบนเดสก์ท็อป แล็ปท็อป เซิร์ฟเวอร์ ใช้เล่นเกม ตัดต่อวิดีโอ หรือการใช้งานจำเพาะอื่นๆ ก็ล้วนมีดิสโทรหลายแบบรองรับทั้งสิ้น

ตัวอย่างเช่น Kali Linux ถูกออกแบบมาสำหรับใช้ในการสืบสวนทางดิจิตอลและทดสอบการเจาะระบบโดยเฉพาะ เป็นต้น ดังนั้นเราจึงมาดูกันว่า สำหรับปีนี้ มีลีนุกซ์ดิสโทรไหนบ้างที่ได้รับการชื่นชมว่าดีที่สุด เป็น 10 สุดยอดดิสโทร

1. Ubuntu เป็นที่ชื่นชอบด้วยความเป็นมิตรกับผู้ใช้ การอัพเดทเป็นประจำทุก 6 เดือน มีการซัพพอร์ตที่ไว้วางใจได้ แถมยังมีดิสโทรย่อยๆ ที่หลากหลายอย่างเช่น Lubuntu ที่เน้นประหยัดทรัพยากร เป็นต้น

2. CentOS ได้รับความนิยมมากเพราะเหมือนถอดแบบมาจาก Red Hat Linux เวอร์ชั่นระดับองค์กรที่ต้องจ่ายเงินมาเลย เน้นให้ความสำคัญกับด้านความปลอดภัยและเสถียรภาพ

3. Debian เป็นลีนุกซ์ที่อยู่เบื้องหลังการให้บริการอินเทอร์เน็ตทั่วโลก โดยกว่า 96% ของเว็บเซิร์ฟเวอร์ เว็บไซต์ หรือโฮสต์บนคลาวด์ต่างใช้ Debian ทำงานอยู่เบื้องหลังทั้งสิ้น

4. Linux Mint เรียกได้ว่าเป็นดิสโทรสามัญประจำบ้านของผู้ใช้ปัจจุบัน โดยมีชุดซอฟต์แวร์ที่คุณต้องการเวลาหนีออกมาจากแมคหรือวินโดวส์เตรียมไว้อย่างครบครัน เช่น LibreOffice

5. Arch Linux ขึ้นชื่อเรื่องความเป็นมิตรต่อผู้ใช้ เปิดให้ปรับแต่งอินเทอร์เฟซผ่านเทอร์มินัลในการดาวน์โหลดและติดตั้งแพ็กเกจ เหมาะกับผู้ที่ไม่อยากติดตั้งทุกแพ็กเกจให้เปลืองพื้นที่

6. Tails เน้นให้ความสำคัญกับการรักษาความเป็นส่วนตัวเป็นหลัก โดยคัดกรองข้อมูลที่สามารถระบุตัวตนและตำแหน่งที่ตั้งออกไปทั้งหมด เราท์ทราฟิกจากอินเทอร์เน็ตไปยังเครือข่าย Tor ที่เน้นการใช้งานแบบไร้ตัวตน

7. Fedora เป็นลีนุกซ์ที่พัฒนาจากเคอร์เนลเริ่มแรกทั้งหมด ไม่ได้ปรับมาจากดิสโทรตัวอื่น มีชุมชนนักพัฒนาอยู่เบื้องหลังที่แอคทีฟมาก คอยแก้ปัญหาให้ผู้ใช้ได้อย่างรวดเร็ว

8. Elementary OS ออกแบบมาสวยงามเทียบเคียงกับ macOS ด้วยตัวเดสก์ท็อปที่รู้จักกันในชื่อ Pantheon ที่คอมไพล์ด้วย Gnome

9. Kali Linux เป็นลีนุกซ์สำหรับทดสอบการเจาะระบบโดยเฉพาะ มีทูลเจาะระบบบิ้วท์อินมาด้วยมากมาย เหมาะกับแฮ็กเกอร์สายขาวเป็นอย่างมาก

10. MX Linux เป็นลีนุกซ์ขนาดปานกลางหรือ “Midweight” สำหรับพีซีรุ่นที่ไม่ได้สูงมากนัก ใช้เวลาในการติดตั้งน้อยมาก มาพร้อมแพกเกจสำเร็จรูปสำหรับใช้งานทั่วไป เช่น Firefox, VLC, LibreOffice, GIMP เป็นต้น